{"title": ["বাতিস্তুতার রেকর্ড ছুঁলেন রোনালদো"], "date": [" 23 Feb 2020 03:41 PM BdST"], "content": ["পেশাদার ক্যারিয়ারে নিজের হাজারতম ম্যাচে দারুণ এক রেকর্ড স্পর্শ করেছেন ক্রিস্তিয়ানো রোনালদো। সেরি আয় এক মৌসুমে টানা ১১ ম্যাচে গোল করে গাব্রিয়েল বাতিস্তুতা ও ফাবিও কুয়াইয়েরেল্লার পাশে বসেছেন ইউভেন্তুসের এই পর্তুগিজ তারকা।", "স্পালের বিপক্ষে শনিবার ২-১ ব্যবধানে জেতা ম্যাচের ৩৯তম মিনিটে হুয়ান কুয়াদরাদোর ক্রস থেকে গোলটি করেন রোনালদো।", "সাবেক ফিওরেন্তিনা কিংবদন্তি বাতিস্তুতা রেকর্ডটি গড়েছিলেন ১৯৯৪-৯৫ মৌসুমে। সাম্পদরিয়ার ফরোয়ার্ড কুয়াইয়েরেল্লা ৩৫ বছর বয়সে গত মৌসুমে স্পর্শ করেন সাবেক আর্জেন্টাইন তারকার রেকর্ডটি।", "আগামী রোববার ইন্টার মিলানের বিপক্ষে গোল করতে পারলে রেকর্ডটা নিজের করে নিবেন পাঁচবারের বর্ষসেরা ফুটবলার রোনালদো।", "চলতি সেরি আয় এখন পর্যন্ত রোনালদোর মোট গোল ২১টি।"]}