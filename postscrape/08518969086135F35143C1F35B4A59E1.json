{"title": ["রোহিঙ্গা: বাংলাদেশের প্রশংসায় অ্যাঞ্জেলিনা জোলি"], "date": [" 23 Feb 2020 10:47 PM BdST"], "content": ["রোহিঙ্গা সংকট সামালে বাংলাদেশের নেতৃত্বশীল ভূমিকার ভূয়সী প্রশংসা করেছেন জাতিসংঘের শরণার্থী বিষয়ক সংস্থা ইউএনএইচসিআরের বিশেষ দূত হলিউড অভিনেত্রী অ্যাঞ্জেলিনা জোলি।", "সম্প্রতি প্রধানমন্ত্রী শেখ হাসিনাকে লেখা একটি চিঠিতে তিনি এই প্রশংসা করেন বলে রোববার পররাষ্ট্র মন্ত্রণালয়ের এক বিবৃতিতে বলা হয়েছে।", "মিয়ানমারে সেনাবাহিনীর দমন-পীড়নের মুখে আশ্রয়ের খোঁজে ছুটতে থাকা রোহিঙ্গাদের প্রতি বাংলাদেশ যে উদারতা দেখিয়েছে এবং এই সংকটের সমাধানের জন্য যে ভূমিকা নিয়েছে তার প্রশংসা করেন জোলি।", "“রোহিঙ্গাদের আশ্রয় এবং তাদের নিরাপত্তা দেওয়ায় বাংলাদেশের প্রশংসা করেছেন তিনি,” বলা হয়েছে বিবৃতিতে।", "রোহিঙ্গাদের স্থায়ীভাবে স্বভূমিতে ফিরে যাওয়ার পরিবেশ যাতে তৈরি করা হয় সেজন্য মিয়ানমারের সঙ্গে ইউএনএইচসিআর অব্যাহতভাবে কাজ করে যাবে বলেও চিঠিতে উল্লেখ করেছেন অ্যাঞ্জেলিনা জোলি।", "\n", " ইউএনএইচসিআরের বিশেষ দূত হিসেবে ২০১৯ সালের ফেব্রুয়ারিতে কক্সবাজারে রোহিঙ্গা শিবির ঘুরে যান অ্যাঞ্জেলিনা জোলি। ", "বিশ্ব সম্প্রদায় যাতে রোহিঙ্গাদের প্রতি মানবিকতার হাত বাড়ায় সেজন্য সোচ্চার থাকার অঙ্গীকার করেছেন অ্যাঞ্জেলিনা জোলি। অসহায় এই মানুষগুলোকে সর্বাত্মক সহযোগিতা দেওয়ায় বাংলাদেশের মানুষের প্রতি কৃতজ্ঞতাও প্রকাশ করেছেন তিনি।   ", "ইউএনএইচসিআরের বিশেষ দূত হিসেবে ২০১৯ সালের ফেব্রুয়ারিতে কক্সবাজারে রোহিঙ্গা শিবির ঘুরে যান অ্যাঞ্জেলিনা জোলি।"]}