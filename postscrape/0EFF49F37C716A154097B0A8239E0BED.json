{"title": ["ঢাকা প্রিমিয়ার লিগে থাকছে না বিদেশি ক্রিকেটার"], "date": [" 23 Feb 2020 07:24 PM BdST"], "content": ["বিদেশি খেলোয়াড় কতজন, ঢাকা প্রিমিয়ার ডিভিশন ক্রিকেট লিগ শুরুর আগে প্রায় সবারই এ নিয়ে কৌতুহল থাকে। সর্বোচ্চ তিন জন বিদেশি খেলানোরও নজির আছে। এবার অবশ্য থাকছে না কোনো বিদেশি ক্রিকেটার।", "আগের আসরগুলো থেকে বেশ কিছু পরিবর্তন এসেছে এবার। অতি ব্যবহারে জীর্ন মিরপুর, ফতুল্লা ও বিকেএসপির উইকেটকে কিছুটা সময় দিতে প্রথম তিন-চার রাউন্ড খেলা হবে ঢাকার বাইরে।   ", "মিরপুর শের-ই-বাংলা জাতীয় ক্রিকেট স্টেডিয়ামে রোববার ক্লাব কর্মকর্তাদের সঙ্গে বৈঠকের পর ক্রিকেট কমিটি অব ঢাকা মেট্রোপলিস বা সিসিডিএম চেয়ারম্যান কাজী ইনাম আহমেদ জানান, আগামী ১৫ মার্চ শুরু হবে প্রিমিয়ার লিগের নতুন আসর।", "গত দুই আসরে প্রিমিয়ার লিগের দলবদল হয়েছিল ‘প্লেয়ার্স বাই চয়েজ’ পদ্ধতিতে। এবার হবে ক্লাব ও ক্রিকেটারদের সরাসরি চুক্তির মাধ্যমে। খেলোয়াড়দের দাবির মুখে এমন সিদ্ধান্তের কথা অবশ্য আগেই জানিয়েছিলেন বোর্ড সভাপতি নাজমুল হাসান। দলবদল হবে ৩ থেকে ৫ মার্চ। সে সময় সিলেটে জিম্বাবুয়ের বিপক্ষে ওয়ানডে সিরিজ খেলবেন জাতীয় দলের ক্রিকেটাররা। সেখানে তাদের জন্য থাকবে নিবন্ধনের ব্যবস্থা।", "গতবার প্রিমিয়ার লিগের আগে হয়েছিল একটি টি-টোয়েন্টি টুর্নামেন্ট। এবারও থাকছে সেটি। তবে এবার টি-টোয়েন্টি হবে সুপার লিগের পর। সেটিও স্রেফ সুপার লিগের ছয় দলকে নিয়ে। ", "বিসিবি পরিচালক ইনাম জানান, লিগের শুরুর কয়েক রাউন্ড হতে পারে চট্টগ্রাম ও কক্সবাজারে।", "“বিকেএসপি ও ঢাকার মিরপুরের মাঠ পাওয়া যাবে না। এর মূল কারণ, মিরপুরে জাতীয় দলের খেলা আছে, দুইটা আন্তর্জাতিক ম্যাচও আছে। আর বিকেএসপির মাঠগুলোতে গত চার-পাঁচ মাস ধরে খেলা হচ্ছে। গ্রাউন্ডস কমিটির সঙ্গে আমাদের আলোচনা হয়েছে। মাঠগুলোকে বিশ্রাম না দিলে প্রিমিয়ার লিগের জন্য ভালো উইকেট পাওয়া সম্ভব হবে না। সেই সুযোগ আমরা দিচ্ছি...ঢাকার বাইরে যাতায়াত ও হোটেল খরচ বহন করবে বোর্ড।”", "১১ মার্চ জিম্বাবুয়ের বিপক্ষে সিরিজের দ্বিতীয় ও শেষ টি-টোয়েন্টির পর মিরপুরে অবশ্য সহসাই\nজাতীয় দলের কোনো\nম্যাচ নেই। তবে বঙ্গবন্ধু শেখ মুজিবুর রহমানের জন্ম শতবার্ষিকী উপলক্ষে আগামী\n১৮ থেকে ২১ মার্চের মধ্যে এই মাঠে বিশ্ব একাদশ\nও এশিয়া একাদশ\nখেলবে দুটি টি-টোয়েন্টি ম্যাচ।"]}