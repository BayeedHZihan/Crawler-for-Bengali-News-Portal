{"title": ["নতুন ম্যাকবুক প্রো-তে আইস লেইক প্রসেসর!"], "date": [" 23 Feb 2020 10:04 PM BdST"], "content": ["চলতি বছর প্রথম প্রান্তিকেই ১৩ ইঞ্চি ম্যাকবুক প্রো’র নতুন সংস্করণ উন্মোচনের পরিকল্পনা করছে অ্যাপল। বলা হচ্ছে, নতুন এই ডিভাইসগুলোতে ব্যবহার করা হতে পারে ইনটেলের দশম প্রজন্মের আইস লেইক প্রসেসর।", "ভারতীয় সংবাদমাধ্যম আইএএনএস-এর প্রতিবেদনে বলা হয়, নতুন ১৩ ইঞ্চি ম্যাকবুক প্রো-তে থাকবে দশম প্রজন্মের ইনটেল কোর আই৭ আইস লেইক ২.৩ গিগাহার্টজ প্রসেসর। ৪.১ গিগাহার্টজ টার্বো বুস্ট ক্ষমতা থাকবে প্রসেসরটির।", "নতুন প্রসেসরের কারণে আগের ম্যাকবুক প্রো’র চেয়ে প্রায় ১২ শতাংশ দ্রুতগতির হবে ডিভাইসটি। আর এটির জিপিইউ ক্ষমতা বাড়বে প্রায় ৩০ শতাংশ।", "সম্প্রতি খ্যাতনামা অ্যাপল বিশ্লেষক মিং-চি কুয়ো বলেন, ২০২০ সালের প্রথমার্ধে ৩ডি সেন্সিং প্রযুক্তিসহ নতুন আইপ্যাড প্রো মডেল উন্মোচন করবে অ্যাপল। পেছনের ক্যামেরার মাধ্যমেই ৩ডি সেন্সিং করবে ডিভাইসটি।", "নতুন এই আইপ্যাডে ব্যবহার করা হতে পারে ‘টাইম-অফ-ফ্লাইট’ সেন্সর যা সময় গণনা করে একটি ঘরে কোন বস্তুর উপর আলোর প্রতিক্রিয়া হিসেব করে বস্তুটির ত্রিমাত্রিক চিত্র তৈরী করতে পারে।", "বছরের প্রথমার্ধে নতুন বাজেট আইফোন এসই ২ উন্মোচন করা হবে বলেও ধারণা করছেন কুয়ো।"]}