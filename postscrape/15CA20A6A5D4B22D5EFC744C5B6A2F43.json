{"title": ["বাংলাদেশ ম্যাচের আগে আত্মতুষ্টিতে ভুগছে না ভারত"], "date": [" 23 Feb 2020 09:56 PM BdST"], "content": ["মহিলা টি-টোয়েন্টি বিশ্বকাপের ফেভারিট ও স্বাগতিক অস্ট্রেলিয়াকে হারিয়ে উড়ছে ভারত। সতীর্থদের পা মাটিতেই রাখতে বললেন ভেদা কৃষ্ণমূর্তি। মিডল অর্ডার এই ব্যাটসম্যান জানালেন, আত্মতুষ্টিতে না ভুগে পরের ম্যাচগুলোতেও খেলতে চান দাপুটে ক্রিকেট।", "ভারতের পরের ম্যাচ বাংলাদেশের বিপক্ষে। আগামী সোমবার পার্থে মুখোমুখি হবে দুই দল।", "শক্তি-সামর্থ্য-ঐতিহ্য-অভিজ্ঞতায় অনেক এগিয়ে ভারত। তবে এই দলটিকেই চমকে দিয়েছিল বাংলাদেশ। তাও একবার নয়, দুইবার। ২০১৮ মহিলা টি-টোয়েন্টি এশিয়া কাপের শিরোপা জেতার পথে ফাইনালসহ দুইবার জিতেছিলেন রুমানা আহমেদ-জাহানারা আলমরা।", "বিশ্বকাপের আগে বড় দলগুলোর বিপক্ষে খুব একটা খেলার সুযোগ পায়নি বাংলাদেশ। ছোট ছোট যে সুযোগগুলো পেয়েছে সেগুলো অবশ্য পুরোপুরিই কাজে লাগিয়েছে সালমারা। সাউথ এশিয়ান গেমসে হয়েছে সেরা। ভারতের মাটিতে জিতেছে চারজাতি টুর্নামেন্ট। এরপর বিশ্বকাপের প্রস্তুতি ম্যাচে পাকিস্তানকে হারিয়েছে দলটি।", "সালমাদের বিপক্ষে মাঠে নামার আগে সাবধানী ভারত। চারবারের বিশ্ব চ্যাম্পিয়ন অস্ট্রেলিয়াকে হারিয়েও পা রাখছে মাটিতে।", "“এটা শুধু মাত্র একটি ম্যাচ ছিল, সামনে আমাদের আরও অনেক ম্যাচ আছে। (অস্ট্রেলিয়ার বিপক্ষে) জিতে আত্মতুষ্টিতে ভুগলে হবে না। আমাদের এখন সেই অনুভূতিগুলো ছেড়ে দিতে হবে এবং আমরা যে ভালো কাজ করেছি তার পুনরাবৃত্তি করার দিকে নজর দিতে হবে।”"]}