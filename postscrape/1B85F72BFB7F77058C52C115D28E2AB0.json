{"title": ["পরিবর্তনের মেলায় ওয়ানডে দলে আফিফ ও নাঈম শেখ"], "date": [" 23 Feb 2020 05:10 PM BdST"], "content": ["বাংলাদেশের হয়ে টি-টোয়েন্টিতে নিজেদের প্রতিভার ছাপ রেখেছেন আফিফ হোসেন ও মোহাম্মদ নাঈম শেখ। এবার ওয়ানডে ক্রিকেটও রাঙানোর সুযোগ পাচ্ছেন তারা। প্রথমবার ওয়ানডে দলে ডাক পেয়েছেন সম্ভাবনাময় দুই তরুণ।", "সবশেষ সিরিজের দল থেকে জিম্বাবুয়ের বিপক্ষে ওয়ানডে সিরিজের প্রথম দুই ম্যাচের\nবাংলাদেশ দলে পরিবর্তন অনেক। গত জুলাইয়ে শ্রীলঙ্কা সফরে সবশেষ ওয়ানডে খেলেছে বাংলাদেশ।\nসেই দল থেকে এবারের স্কোয়াডে পরিবর্তন সাতটি।", "চোটের কারণে শ্রীলঙ্কা সফরে ছিলেন না মাশরাফি বিন মুর্তজা ও মোহাম্মদ সাইফ\nউদ্দিন। মাশরাফি এবার ফিরেছেন দলকে নেতৃত্ব দিতে। চোটের কারণে লম্বা সময় বাইরে থাকার\nপর এই সিরিজ দিয়ে ফিরছেন পেস বোলিং অলরাউন্ডার সাইফ।", "পাশাপাশি দলে ফিরেছেন নাজমুল হোসেন শান্ত, আল আমিন হোসেন ও লিটন দাস। ২০১৮\nসালে এশিয়া কাপে তিনটি ম্যাচ খেলেছিলেন শান্ত। তিন ইনিংসে স্রেফ ২০ রান করে বাদ পড়েন\nবাঁহাতি এই ব্যাটসম্যান।", "বিশ্বকাপের পর বিয়ের জন্য ছুটি নিয়েছিলেন লিটন। দলে তার ফেরাটা অনুমিতই। পেসার\nআল আমিন তার ১৪ ওয়ানডের সবশেষটি খেলেছিলেন সেই ২০১৫ সালে, ঢাকায় জিম্বাবুয়ের বিপক্ষে।   ", "সবশেষ সিরিজের দল থেকে না খেলেই বাদ পড়েছেন তাসকিন আহমেদ ও ফরহাদ রেজা। চোট\nও ব্যক্তিগত কারণ মিলিয়ে নেই মোসাদ্দেক হোসেন ও সৌম্য সরকার। বাদ পড়াদের তালিকায় আছেন\nএনামুল হক, রুবেল হোসেন ও সাব্বির রহমান।", "চোটসহ নানা কারণে অনেককে না পাওয়ায় দলে এতো পরিবর্তন বলে জানান প্রধান নির্বাচক\nমিনহাজুল আবেদীন।", "“মাশরাফিকে ফিরে পাওয়া দারুণ একটি ব্যাপার। আমাদের ওয়ানডে ক্রিকেটের জন্য তার\nঅভিজ্ঞতা ও নেতৃত্ব গুরুত্বপূর্ণ। সাইফ উদ্দিন দলের ভারসাম্যের জন্য খুব গুরুত্বপূর্ণ।”  ", "“আন্তর্জাতিক ক্রিকেট ও ঘরোয়া ক্রিকেটে শান্তর ফর্ম ওকে দলে ফিরিয়েছে। নাঈম\nও আফিফও সংক্ষিপ্ত সংস্করণে আমাদের দীর্ঘমেয়াদী পরিকল্পনার অংশ।”", "সিলেটে সিরিজের প্রথম দুই ম্যাচ ১ ও ৩ মার্চ।", ": মাশরাফি বিন মুর্তজা (অধিনায়ক), তামিম\nইকবাল, নাজমুল হোসেন শান্ত, মাহমুদউল্লাহ, মুশফিকুর রহিম, মোহাম্মদ মিঠুন, লিটন কুমার\nদাস, তাইজুল ইসলাম, আফিফ হোসেন, মোহাম্মদ নাঈম শেখ, আল আমিন হোসেন, মোহাম্মদ সাইফ উদ্দিন,\nশফিউল ইসলাম, মেহেদী হাসান মিরাজ, মুস্তাফিজুর রহমান।"]}