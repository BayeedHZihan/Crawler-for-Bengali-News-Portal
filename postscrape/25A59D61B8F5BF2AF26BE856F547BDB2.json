{"title": ["করোনাভাইরাস: জরুরি না হলে বিদেশে না যাওয়ার পরামর্শ"], "date": [" 23 Feb 2020 07:54 PM BdST"], "content": ["চীনসহ বিশ্বের বিভিন্ন দেশে নভেল করোনাভাইরাস ছড়িয়ে পড়ায় একান্ত প্রয়োজন ছাড়া বিদেশ ভ্রমণ না করার আহ্বান জানিয়েছে সরকারের রোগতত্ত্ব, রোগ নিয়ন্ত্রণ ও গবেষণা প্রতিষ্ঠান আইইডিসিআর।", "রোববার সংবাদ সম্মেলনে আইইডিসিআরের পরিচালক অধ্যাপক ডা. মীরজাদী সেব্রিনা ফ্লোরা বলেন, চীনের বাইরে কয়েকটি দেশে কভিড-১৯ এর বিস্তার ও কয়েকটি দেশে সংক্রমণের উৎস খুঁজে না পাওয়া এ ‘মহামারি’ নিয়ন্ত্রণকে জটিল করে তুলেছে।", "এ অবস্থায় সংক্রমণ প্রতিরোধে সবাইকে স্বাস্থ্য অধিদপ্তরের পরামর্শ অনুসরণের আহ্বান জানিয়ে তিনি বলেন, “বিশেষ করে বিদেশ ভ্রমণের ক্ষেত্রে খুবই সতর্ক থাকতে হবে। অত্যাবশ্যক নয় এমন ভ্রমণ থেকে বিরত থাকতে হবে। অত্যাবশ্যকীয় ভ্রমণের ক্ষেত্রে কভিড-১৯ প্রতিরোধের স্বাস্থ্যবিধি মেনে চলতে হবে। যে কোনো বিষয়ে আইইডিসিআরের হটলাইনে ফোন করে জেনে নেওয়া যাবে।”", "তিনি বলেন, আইইডিসিআরের ল্যাবরেটরিতে এ যাবত সন্দেহজনক ৭৯ জনের নমুনা পরীক্ষা করে কারও নমুনাতে কভিড-১৯ পাওয়া যায়নি। চীনের উহান থেকে ফেরত ৩১২ জনের সবাই সুস্থ্ আছেন।", "সংবাদ সম্মেলনে জানানো হয়, গত ২১ জানুয়ারি থেকে রোববার পর্যন্ত দেশের বিভিন্ন বিমানবন্দরে ২ লাখ ৯১ হাজার ১২৬ জন যাত্রীকে স্ক্রিনিং করা হয়েছে। তাদের কারও শরীরে করোনাভাইরাসের কোনো উপসর্গ পাওয়া যায়নি।"]}