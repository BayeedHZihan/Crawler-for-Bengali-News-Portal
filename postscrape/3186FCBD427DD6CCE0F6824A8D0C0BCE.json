{"title": ["বোল্টের ছোবলে কাতর ভারত"], "date": [" 23 Feb 2020 02:16 PM BdST"], "content": ["১১ নম্বরে নেমে ব্যাট হাতে উপহার দিলেন কার্যকর এক ঝড়ো ইনিংস। পরে জ্বলে উঠলেন নিজের আসল কাজেও। দারুণ বোলিংয়ে ভোগালেন প্রতিপক্ষকে। ট্রেন্ট বোল্টের দারুণ পারফরম্যান্সে বিপাকে পড়ে গেছে ভারত। বিরাট কোহলির দল লড়ছে হার এড়াতে।", "ওয়েলিংটন টেস্টে প্রথম ইনিংসে বড় ব্যবধানে পিছিয়ে\nথাকা ভারত ব্যাটিংয়ে ধুঁকছে দ্বিতীয় ইনিংসেও। ৪ উইকেটে ১৪৪ রান নিয়ে তারা শেষ করেছে\nতৃতীয় দিন।", "নিউ জিল্যান্ডের চেয়ে এখনও পিছিয়ে তারা ৩৯ রানে,\nউইকেট আছে ৬টি।", "বেসিন রিজার্ভে রোববার ৫ উইকেটে ২১৬ রান নিয়ে\nদিন শুরু করে নিউ জিল্যান্ড অলআউট হয় ৩৪৮ রানে। স্বাগতিকরা পায় ১৮৩ রানের বড় লিড।", "দিনের শুরুটা ভালো ছিল না কিউইদের। জাসপ্রিত\nবুমরাহর করা দিনের প্রথম বলেই কট বিহাইন্ড হয়ে ফেরেন কিপার-ব্যাটসম্যান বিজে ওয়াটলিং।\nবেশিক্ষণ টেকেননি টিম সাউদিও।", "তবে লোয়ার অর্ডারের দারুণ ব্যাটিংয়ে এগিয়ে যায়\nনিউ জিল্যান্ড। অষ্টম উইকেটে ৭১ রানের জুটিতে দলের স্কোর তিনশর কাছাকাছি নিয়ে যান আগের\nদিনের অপরাজিত ব্যাটসম্যান কলিন ডি গ্র্যান্ডহোম ও অভিষিক্ত কাইল জেমিসন।", "প্রথম দিন বল হাতে ভারতকে কাঁপিয়ে দেওয়া জেমিসন\n৪৫ বলে ৪৪ রান করে ফিরলে ভাঙে জুটি। তার ইনিংসে ছিল ৪টি ছক্কা ও একটি চার। ডি গ্র্যান্ডহোম\nকরেন ৪৩ রান। দুজনই রবিচন্দ্রন অশ্বিনের শিকার।", "শেষ দিকে ভারতীয় বোলারদের যন্ত্রণা দিয়ে ২৪ বলে\n৩৮ রান করেন বোল্ট। ৫ চার ও একটি ছক্কায় সাজানো তার ইনিংস।", "বোল্টকে ফিরিয়েই ইশান্ত শর্মা ধরেন পঞ্চম শিকার।\nটেস্টে এটি তার একাদশ ৫ উইকেট। তিনশ ক্যারিয়ার উইকেট থেকে এখন তিনি আছেন তিন উইকেট\nদূরে।", "বড় ঘাটতির পর ব্যাটিংয়ে নেমে ভারত পৃথ্বী শকে\nহারায় ১৪ রানেই। বোল্টের বলে দারুণ ক্যাচ নেন টম ল্যাথাম।", "দ্বিতীয় উইকেটে সেই ধাক্কা কিছুটা সামাল দেন\nমায়াঙ্ক আগারওয়াল ও চেতশ্বর পুজারা।", "পুজারা মন দিয়েছিলেন উইকেট আঁকড়ে রাখতে। তবে\nশেষ রক্ষা হয়নি। ৮১ বলে ১১ রান করে বোল্ড হন তিনি চা বিরতির ঠিক আগের বলে, বোল্টের\nডেলিভারি না খেলে ছেড়ে দিয়ে।", "শেষ সেশনে ভারতীয় অধিনায়ক কোহলিকেও ফেরান বোল্ট।\nআরেক প্রান্তে রান বাড়ানোর কাজটি করছিলেন মায়াঙ্ক। ৭ চার ও ১ ছক্কায় ৫৮ রান করা ওপেনারকে\nথামিয়েছেন টিম সাউদি।", "পঞ্চম উইকেটে এক ঘণ্টার বেশি সময় কাটিয়ে ৩১ রানের\nজুটিতে অবিচ্ছিন্ন আছেন রাহানে ও বিহারি।", "সংক্ষিপ্ত স্কোর:", "ভারত ১ম ইনিংস: ৬৮.১ ওভারে ১৬৫", "নিউ জিল্যান্ড ১ম ইনিংস: ১০২.২ ওভারে ৩৪৮ (আগের\nদিন ২১৬/৫) (ল্যাথাম ১১, ব্লান্ডেল ৩০, উইলিয়ামসন ৮৯, টেইলর ৪৪, নিকোলস ১৭, ওয়াটলিং\n১৪, ডি গ্র্যান্ডহোম ৪৩, সাউদি ৬, জেমিসন ৪৪, এজাজ ৪*, বোল্ট ৩৮ ; বুমরাহ ২৬-৫-৮৮-১,\nইশান্ত ২২.২-৬-৬৮-৫, শামি ২৩-২-৯১-১, অশ্বিন ২৯-১-৯৯-৩)", "ভারত ২য় ইনিংস: ৬৫ ওভারে ১৪৪/৪ (পৃথ্বী ১৪, মায়াঙ্ক\n৫৮, পুজারা ১১, কোহলি ১৯, রাহানে ২৫*, বিহারি ১৫*; সাউদি ১৫-৫-৪১-১, বোল্ট ১৬-৬-২৭-৩,\nডি গ্র্যান্ডহোম ১৪-৫- ২৫-০, জেমিসন ১৭-৭-৩৩-০)।"]}