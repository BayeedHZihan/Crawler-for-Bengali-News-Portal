{"title": ["আজারের চোট নিয়ে শঙ্কায় জিদান"], "date": [" 23 Feb 2020 04:05 PM BdST"], "content": ["লেভান্তের বিপক্ষে আবারও চোট পেয়ে মাঠ ছাড়া এদেন আজারকে নিয়ে শঙ্কায় পড়েছেন রিয়াল মাদ্রিদের কোচ জিনেদিন জিদান। গোড়ালির গাঁটের চোট কাটিয়ে কদিন আগে দলে ফেরা বেলজিয়ান ফরোয়ার্ড আবারও একই জায়গায় আঘাত পেয়েছেন বলে জানিয়েছেন ফরাসি কোচ।", "লা লিগায় শনিবার লেভান্তের মাঠে ১-০ গোলে হারে রিয়াল। ৬৭তম মিনিটে খুঁড়িয়ে মাঠ ছাড়েন সেল্তা ভিগোর বিপক্ষে আগের ম্যাচ দিয়ে প্রায় তিন মাস পর দলে ফেরা আজার।", "গত নভেম্বরে চ্যাম্পিয়ন্স লিগের গ্রুপ পর্বের ম্যাচে পিএসজির বিপক্ষে ডান পায়ের গোড়ালিতে চোট পেয়েছিলেন আজার।", "“সবশেষ যে জায়গায় সে চোট পেয়েছিল, এবারও আঘাতটা সেখানেই লেগেছে। পরিস্থিতি ভালো মনে হচ্ছে না।”", "গত জুনে ১০ কোটি ইউরো ট্রান্সফার ফিতে চেলসি থেকে আসা আজারকে এবার হারালে বিপদেই পড়বে রিয়াল। আগামী বুধবার চ্যাম্পিয়ন্স লিগের শেষ ষোলোর প্রথম লেগে তাদের প্রতিপক্ষ ম্যানচেস্টার সিটি। চার দিন পর লিগে চিরপ্রতিদ্বন্দ্বী বার্সেলোনার মুখোমুখি হবে মাদ্রিদের দলটি। ডিসেম্বরে প্রথম ক্লাসিকোও খেলতে পারেননি তারকা এই ফরোয়ার্ড।"]}