{"title": ["জাতীয় নাট্যোৎসবে ‘ভাগের মানুষ’"], "date": [" 22 Feb 2020 07:38 PM BdST"], "content": ["দেশের ৬৪ জেলায় শুরু হওয়া জাতীয় নাট্যোৎসবে মঞ্চস্থ হবে সময় নাট্যদলের নাটক ‘ভাগের মানুষ’।", "‘জঙ্গি অবক্ষয় দূর্নীতি, মানবে না এ সংস্কৃতি’ এই শ্লোগান নিয়ে ১২ ফেব্রুয়ারি থেকে হওয়া এ উৎসবে সোমবার সন্ধ্যা ৭টায় বাংলাদেশ শিল্পকলা একাডেমির জাতীয় নাট্যশালায় মঞ্চস্থ হবে নাটকটি; সেদিন নাটকটির ১৮৭তম প্রদর্শনী হবে।", "পাকিস্তানের লেখক সাদাত হাসান মান্টো’র ছোট গল্প ‘টোবাটেক সিং’ অবলম্বনে ‘ভাগের মানুষ’ নাটকটির নাট্যরূপ দিয়েছেন মান্নান হীরা এবং নির্দেশনা দিয়েছেন বিশিষ্ট নাট্যজন আলী যাকের। এটি ‘সময়’ এর ২৬তম প্রযোজনা। ১৯৯৭ সাল থেকে সময় দেশে ও দেশের বাইরে নাটকটির প্রদর্শণী করে আসছে।", "আগামী ২৮ ফেব্রুয়ারি অনির্বাণ থিয়েটার, দর্শনা আয়োজিত আট দিনব্যাপী ‘একুশে নাট্যমেলা’র সমাপনী দিন ‘ভাগের মানুষ’ এর একটি প্রদর্শনী হবে। পরের দিন সময় নাট্যদল কলকাতা রওনা হবে।", "বঙ্গবন্ধুর জন্মশতবর্ষ উদযাপনের অংশ হিসেবে আগামী ২৬ ফেব্রুয়ারি থেকে ১ মার্চ পর্যন্ত কলকাতার অনীক নাট্যদলের আয়োজনে শুরু হচ্ছে ‘গঙ্গা-যমুনা নাট্যোৎসব’। উৎসবে আগামী ১ মার্চ তপন থিয়েটার মঞ্চ, কালিঘাটে সময় নাট্যদল ‘ভাগের মানুষ’ নাটকের একটি প্রদর্শনী করবে।      ", "নাটকটির বিভিন্ন চরিত্রে অভিনয় করছেন- পাভেল ইসলাম, আকতারুজ্জামান, ইয়ামিন জুয়েল. রেজাউর রহমান রিজন, ফখরুল ইসলাম মিঠু, মাহমুদুল আলম, মানসুরা রশীদ লাভলী, তোফায়েল সরকার, সুনিতা বড়ুয়া, আলমগীর হোসেন, আনোয়ার, রুমা, সানী, চন্দন বোস, কবিতা প্রমূখ।", "১৯৪৭ সালের দেশ বিভাগের কয়েক বছর পরের ঘটনা। দ্বিতীয় বিশ্বযুদ্ধের উত্তেজনা যেমন কমেনি, সাম্প্রদায়িক বিষ বাস্পের তেজ তখনও নিভে যায়নি। কিন্তু ভৌগলিক সীমাবদ্ধতায় মানুষকে বেঁধে ফেলে এক ধরনের নাগরিক স্বস্তি দেবার প্রয়াস শুরু হয়েছে মাত্র। অথচ হতাশা, ক্ষোভ, যন্ত্রনা, প্রিয়জন হারানোর বেদনা তখনও জ্বল জ্বল করছে মানুষের বুকে।", "মানুষের ভলোবাসা, বন্ধুত্ব, প্রেমকে দ্বিখন্ডিত করে উপমহাদেশের এই মাটিতে রচিত হয় পাকিস্তান ও ভারত নামের দু’টি রাষ্ট্র। অথচ দেশ ভাগ মানেই তো মানুষের ভাগ, মানচিত্রের ভাগ, ভূগোলের ভাগ। শুরু হয় দু’দেশের মধ্যে বিনিময় বিনিময় খেলা। মানুষের বিনিময়ে মানুষ, ধর্মের বিনিময়ে ধর্ম, পাগলের বিনময়ে পাগল।’ এমন গল্পই দেখা যাবে ‘ভাগের মানুষ’ নাটকে।"]}