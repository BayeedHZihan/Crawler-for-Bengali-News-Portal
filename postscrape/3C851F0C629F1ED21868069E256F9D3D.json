{"title": ["ক্লাসিকোর আগে পথহারা রিয়াল"], "date": [" 23 Feb 2020 03:55 AM BdST"], "content": ["টানা পাঁচ ম্যাচ জয়ের পথে লিগ টেবিলের শীর্ষে ওঠা রিয়াল মাদ্রিদ হঠাৎ যেন পথ হারিয়ে ফেলেছে। সেল্তা ভিগোর বিপক্ষে হোঁচট খাওয়ার পর এবার লেভান্তের মাঠে হেরে গেছে জিনেদিন জিদানের দল।", "লা লিগায় শনিবার রাতে লেভান্তের বিপক্ষে ১-০ গোলে হেরেছে রিয়াল। ম্যাচের একমাত্র গোলটি করেন হোসে মোরালেস। গত সপ্তাহে সেল্তার সঙ্গে ঘরের মাঠে ২-২ ড্র করেছিল স্পেনের সফলতম দলটি।", "দিনের আগের ম্যাচে এইবারকে ৫-০ গোলে হারিয়ে পয়েন্ট তালিকার শীর্ষে ওঠে বার্সেলোনা। রিয়ালের সামনে সুযোগ ছিল শীর্ষস্থান পুনরুদ্ধারের; কিন্তু উল্টো হেরে বসল তারা। ২৫ ম্যাচে বর্তমান চ্যাম্পিয়নদের পয়েন্ট ৫৫। ২ পয়েন্ট কম নিয়ে পিছিয়ে রিয়াল।", "\n", " ", "পাঁচ মিনিট পর কাছ থেকে লক্ষ্যভ্রষ্ট হেডে হতাশ করেন কাসেমিরো। আর বিরতির খানিক আগে ডি-বক্সের মধ্যে দারুণ পজিশনে বল পেয়ে গোলরক্ষক বরাবর শট নেন অরক্ষিত লুকা মদ্রিচ।", "দ্বিতীয়ার্ধেও একইভাবে আধিপত্য ধরে রাখে রিয়াল। কিন্তু বারবার আক্রমণের শেষ ধাপে গিয়ে তাদের খেই হারানোর দৃশ্য ছিল দৃষ্টিকটু। এর মাঝে ৬৭তম মিনিট বেশ বড় এক ধাক্কা খায় দলটি। আবারও চোট পেয়ে খুঁড়িয়ে খুঁড়িয়ে মাঠ ছাড়েন দীর্ঘদিন পর কদিন আগে ফেরা এদেন আজার।", "প্রতিপক্ষের আক্রমণের ঝাপটা সামলে মাঝেমধ্যে পাল্টা আক্রমণে উঠছিল লেভান্তে। তেমনই অতর্কিত এক আক্রমণে ৭৯তম মিনিটে গোল আদায় করে নেয় তারা। সতীর্থের ডি-বক্সে বাড়ানো থ্রু বল প্রথম ছোঁয়ায় উচু জোরালো শটে ঠিকানা খুঁজে নেন হোসে মোরালেস।", "\n", " ", "লিগে টানা ১৫ ম্যাচ অপরাজিত থাকার পর হারের স্বাদ পেল রিয়াল। এর আগে সবশেষ তারা হেরেছিল গত ১৯ অক্টোবর; রিয়াল মায়োর্কার মাঠে ১-০ গোলে।", "আগামী বুধবার চ্যাম্পিয়ন্স লিগে শেষ ষোলোর প্রথম লেগে ম্যানচেস্টার সিটির বিপক্ষে ঘরের মাঠে খেলবে রিয়াল। এর চার দিন পর রোববার লা লিগায় চিরপ্রতিদ্বন্দ্বী বার্সেলোনার মুখোমুখি হবে মাদ্রিদের দলটি।", "গুরুত্বপূর্ণ দুটি ম্যাচের আগে লেভান্তের বিপক্ষে এই পরাজয় নিশ্চিতভাবে জিদানের কপালে ভাঁজ ফেলবে।"]}