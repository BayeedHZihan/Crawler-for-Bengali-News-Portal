{"title": ["তুরস্কে ভূমিকম্পে নিহত ৯"], "date": [" 23 Feb 2020 08:44 PM BdST"], "content": ["তুরস্কে ৫ দশমিক ৭ মাত্রার ভূমিকম্পে তিন শিশুসহ অন্তত ৯ জন নিহত হয়েছে। ঘরবাড়ি ভেঙে আরো অন্তত ৩৭ জন আহত হয়েছে বলে জানিয়েছে তুরস্কের স্বরাষ্ট্রমন্ত্রণালয়।", "বিবিসি জানায়, রোববার ইরানের সীমান্তবর্তী গ্রাম হাবাস-ই ওলে এ ভূমিকম্পের উৎপত্তিস্থল। ইরানের পশ্চিম আজারবাইজান প্রদেশে ৪৩ টি ঘরবাড়ি ভেঙে পড়েছে। ধ্বংসস্তুপে অনেকে আটকা পড়েছে।", "তুরস্কের গণমাধ্যমে প্রকাশিত ভিডিও তে উদ্ধার তৎপরতা দেখা গেছে। ভান প্রদেশের বাসকেল এ বরফাচ্ছাদিত পরিবেশের মধ্যে অনেক পরিবারকে প্রিয়জনদের খোঁজের অপেক্ষায় থাকতে দেখা গেছে।", "এক গ্রামবাসী রয়টার্স বার্তা সংস্থাকে বলেছেন, “ধ্বংসস্তুপের নিচে শিশুরা আটকা পড়েছিল। আমরা তাদের কণ্ঠ শুনেছিলাম বলে মনে হয়েছিল। তারপর কিছু একটা হল। ঠিক কী হল বুঝতে পারলাম না। পরে আমরা তিনটি দেহ টেনে বের করেছি।”", "ভান প্রদেশের গভর্নর মেহমেত বিলমেজ ধ্বংসস্তুপের সামনে দাঁড়িয়ে সাংবাদিকদের বলেছেন, ভূমিকম্পে যে ক্ষয়ক্ষতি হয়েছে তাতে প্রাণহানি ঘটেছে। রোববার তিনি যে চারটি গ্রাম পরিদর্শন করেছেন সবকটি গ্রামেই ঘরবাড়ি ধ্বংস হয়েছে।", "গত মাসে দুটো তুষারধসের ঘটনায় উদ্ধারকর্মীরাসহ অন্তত ৩৯ জন নিহত হয়েছে। ইলাজিং এবং মালাত্তা প্রদেশে অন্তত ৩১ জন নিহত হয়েছে এবং ১৬০০ জন আহত হয়েছে।", "ভূমিকম্পের পর প্রায় ১০৬৬ ভবন ভেঙে পড়ে বলে জানিয়েছেন তুরস্কের স্বরাষ্ট্রমন্ত্রী সুলেমান সোইলু।", "তুরস্কে ভূমিকম্প প্রায়ই হয়। ১৯৯৯ সালে তুরস্কের পশ্চিমাঞ্চলীয় ইজমিত শহরে প্রায় ১৭ হাজার মানুষ নিহত হয়।", "এর আগে ১৯৯০ সালে ইরানে প্রাণঘাতী ভূমিকম্পে ৪০ হাজার মানুষ নিহত এবং ৫ লাখ মানুষ গৃহহীন হয়েছিল।"]}