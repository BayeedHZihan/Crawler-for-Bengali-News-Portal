{"title": ["স্ত্রী খুনের ১৬ মাস পর স্বামী গ্রেপ্তার"], "date": [" 23 Feb 2020 08:22 PM BdST"], "content": ["পারিবারিক বিরোধের জেরে স্ত্রীকে গলা কেটে হত্যার ১৬ মাস পর পলাতক স্বামীকে কুমিল্লা থেকে গ্রেপ্তার করেছে চট্টগ্রাম পুলিশ।", "গ্রেপ্তার\nমো. জয়নাল আবেদীন (৩২) আদালতে হত্যার কথা স্বীকার করে জবানবন্দিও দিয়েছেন। ", "২০১৮\nসালের ৩১ অক্টোবর রাতে বাকলিয়া থানার তুলাতলি আলী ভবনের পঞ্চম তলার ভাড়া বাসায় খুন\nহন রোকসানা বেগম (২৮)। এরপর থেকে জয়নাল পলাতক ছিলেন।", "ফল বিক্রেতা\nজয়নাল কুমিল্লা জেলার মুরাদনগর থানার আরপাকনা গ্রামের মৃত রুহুল আমিনের ছেলে। ", "বাকলিয়া\nথানার ওসি মোহাম্মদ নেজাম উদ্দিন বিডিনিউজ টোয়েন্টিফোর ডটকমকে বলেন, গোপন সংবাদের ভিত্তিতে\nরোববার সকালে কুমিল্লা শহরের কান্দিরপাড় এলাকার একটি চা দোকান থেকে জয়নালকে গ্রেপ্তার\nকরা হয়। ", "“চট্টগ্রাম\nথেকে পালিয়ে যাওয়ার পর সে মোবাইল বন্ধ করে দিয়েছিল। ওই চা দোকানে সে চাকরি নিয়েছিল।”\n", "গ্রেপ্তারের\nপর চট্টগ্রামের মহানগর হাকিম খায়রুল আমিনের আদালতে স্ত্রীকে হত্যার বিষয়ে আদালতে স্বীকারোক্তিমূলক\nজবানবন্দি দেন বলে জানান ওসি নেজাম উদ্দিন।   ", "তিনি\nবলেন, “অভাব অনটনের কারণে রোকসানার সাথে জয়নালের বিভিন্ন সময় ঝগড়া হতো। ২০১৮ সালের\n৩১ অক্টোবর রাতেও তাদের মধ্যে ঝগড়া হয়। সেই ঝগড়ার জেরে ভোরে ছুরি দিয়ে গলা কেটে রোকসানাকে\nহত্যার কথা জানিয়েছে জয়নাল।” ", "নিহত\nরোকসানা গার্মেন্ট কর্মী ছিলেন। এই দম্পতির চার সন্তানের মধ্যে দুজন ছেলে ও দুজন মেয়ে।\nতাদের বয়স ১২ থেকে ছয় বছর। ", "এ ঘটনায়\nনিহত রোকসানার বোন জামাই জলিল বাদী হয়ে বাকলিয়া থানায় ২০১৮ সালের ১ নভেম্বর হত্যা মামলা\nকরেন। "]}