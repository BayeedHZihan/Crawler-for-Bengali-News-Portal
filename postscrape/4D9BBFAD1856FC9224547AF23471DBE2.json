{"title": ["করোনাভাইরাস: সেরি আর ৩ ম্যাচ স্থগিত"], "date": [" 23 Feb 2020 12:16 PM BdST"], "content": ["করোনাভাইরাস ছড়িয়ে পড়ার শঙ্কায় ইতালির শীর্ষ ফুটবল লিগ সেরি আ'র তিনটি ম্যাচ স্থগিত করা হয়েছে।", "ইতালির প্রধানমন্ত্রী জুসেপ্পে কন্তে শনিবার এক সংবাদ সম্মেলনে এ ঘোষণা দেন, “ক্রীড়ামন্ত্রী ভিনসেঞ্জো স্পাদাফোরার চাওয়ায় ভেনেতো ও লমবারদি অঞ্চলে রোববারের সকল ক্রীড়া ইভেন্ট স্থগিত করা হয়েছে।”", "স্থগিত হয়েছে ইন্টার মিলান ও সাম্পদোরিয়া, ভেরোনা ও কাইয়ারি এবং আতালান্তা ও সাস্সুয়োলোর ম্যাচ। ইন্টার মিলান টুইট বার্তায় সান সিরোতে তাদের রোববারের ম্যাচ স্থগিত হওয়ার কথা নিশ্চিত করেছে।", "এর আগে শনিবারও ইতালিতে বেশ কিছু ফুটবল ম্যাচ স্থগিত করে কর্তৃপক্ষ। করোনাভাইরাসে আক্রান্ত হয়ে লমবারদির উত্তরাঞ্চলে এক নারী মারা যাওয়ার পর এই সিদ্ধান্ত নেওয়া হয়। ২৪ ঘন্টার মধ্যে ইতালিতে দ্বিতীয় মৃত্যুর পর লমবারদির বেশ কিছু শহর অবরুদ্ধ হয়ে আছে। বন্ধ রয়েছে স্কুল, অফিস।", "মধ্য চীনের হুবেই প্রদেশের উহান শহরে ২০১৯ সালের ৩১ ডিসেম্বর করোনাভাইরাসের প্রথম সংক্রমণ শনাক্ত করা হয়। নিউমোনিয়ার মত লক্ষণ নিয়ে নতুন এ রোগ ছড়াতে দেখে চীনা কর্তৃপক্ষ বিশ্ব স্বাস্থ্য সংস্থাকে সতর্ক করে।", "চীনের বাইরে দক্ষিণ কোরিয়া ও ইতালিতে দ্রুত বাড়ছে নভেল করোনাভাইরাসের সংক্রমণ, বিশ্বজুড়ে আক্রান্তের সংখ্যা পৌঁছে গেছে ৮০ হাজারের কাছাকাছি। এ ভাইরাসের সংক্রমণে আরও ১০১ জনের মৃত্যু হয়েছে শনিবার; মৃতের সংখ্যা বেড়ে দাঁড়িয়েছে ২৪৬১ জনে।"]}