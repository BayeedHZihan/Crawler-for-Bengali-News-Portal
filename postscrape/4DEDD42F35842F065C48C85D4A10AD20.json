{"title": ["দুই গোলে পিছিয়ে পড়ে স্বস্তির ড্র সাইফের"], "date": [" 23 Feb 2020 05:37 PM BdST"], "content": ["দ্বিতীয়ার্ধে ১০ জনের দলে পরিণত হওয়ার পর খেই হারাল সাইফ স্পোর্টিং। হজম করল দুই গোল। এরপর অবশ্য দারুণভাবে ঘুরে দাঁড়িয়ে চট্টগ্রাম আবাহনীর বিপক্ষে স্বস্তির ড্র করেছে দলটি।", "ময়মনসিংহের রফিক উদ্দিন ভূঁইয়া স্টেডিয়ামে রোববার দুই দলের প্রিমিয়ার লিগের ম্যাচটি ২-২ সমতায় শেষ হয়।", "গোলশূন্য প্রথমার্ধের পর ৫৯তম মিনিটে এক খেলোয়াড়কে মারাত্মক ফাউল করে লাল কার্ড দেখেন সাইফের ফয়সাল আহমেদ। এর দুই মিনিট পর গোল খেয়ে বসে মোহামেডান স্পোর্টিং ক্লাব ও রহমতগঞ্জ মুসলিম ফ্রেন্ডস অ্যান্ড সোসাইটিকে আগের দুই ম্যাচে হারানো সাইফ।", "ডান দিক থেকে চিনেডু ম্যাথিউয়ের আড়াআড়ি ক্রসে নিক্সন গুইয়েরা হেড করার পর পেয়ে যান দূরের পোস্টে থাকা চার্লস দিদিয়ের। তার ফিরতি পাসে প্লেসিং শটে জাল খুঁজে নেন গুইয়েরা।", "\n", " ", "৭৭তম মিনিটে ব্যবধান দ্বিগুণ করে আরামবাগ ক্রীড়া সংঘের কাছে আগের ম্যাচে হেরে আসা চট্টগ্রাম আবাহনী। দিদিয়েরের বাড়ানো বল ধরে প্রথম দফায় গোলরক্ষকের গায়ে মারার পর ফিরতি শটে লক্ষ্যভেদ করেন ম্যাথিউ।", "শেষ দিকে রাফির ফ্রি-কিকে এক সতীর্থ হেড করার পর গোলমুখ থেকে নিখুঁত টোকায় সাইফকে ম্যাচে ফেরান বাইসেঙ্গে। যোগ করা সময়ে কর্নার থেকে হেডে সমতা ফেরান রুয়ান্ডার এই ফরোয়ার্ড।", "তিন ম্যাচে দুই জয় ও এক ড্রয়ে ৭ পয়েন্ট সাইফের। একটি করে জয় ও ড্রয়ে ৪ পয়েন্ট চট্টগ্রাম আবাহনীর।"]}