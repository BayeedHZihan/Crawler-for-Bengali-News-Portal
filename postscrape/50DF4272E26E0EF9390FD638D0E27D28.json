{"title": ["ভারতে সিএএ বিরোধী বিক্ষোভ-সংঘর্ষে ফের উত্তেজনা"], "date": [" 23 Feb 2020 10:38 PM BdST"], "content": ["ভারতে সংশোধিত নাগরিকত্ব আইন (সিএএ) বিরোধী বিক্ষোভ-সংঘর্ষে আবার উত্তপ্ত হয়েছে দিল্লি এবং উত্তর প্রদেশ। বিরাজ করছে উত্তেজনাকর পরিবেশ।", "দিল্লির জাফরাবাদ সিএএ বিরোধী আর সমর্থকদের সংঘর্ষে রণক্ষেত্র হয়েছে। দুপক্ষ মুখোমুখি হয়ে পড়ার পর একে অন্যের দিকে ইট-পাটকেল ছুড়তে শুরু করে। নিয়ন্ত্রণের বাইরে চলে যাওয়ায় কাঁদানে গ্যাস ছুড়ে পরিস্থিতি আয়ত্তে আনার চেষ্টা করে পুলিশ।", "আনন্দবাজার পত্রিকা জানায়, শনিবার রাত থেকে প্রায় দু’শো নারী জাফরাবাদ মেট্রো স্টেশনের সামনে অবস্থান-বিক্ষোভ শুরু করেন। রোববার তাতে যোগ দেন আরও প্রচুর মানুষ। সব মিলিয়ে কয়েক হাজার মানুষের জমায়েত হয় ওই এলাকায়।", "পুলিশ জানায়, বিপত্তি বাধে স্থানীয় এক ভারতীয় জনতা পার্টি (বিজেপি) নেতার মিছিল ঘিরে। সিএএ-র সমর্থনে ওই নেতার নেতৃত্বে কয়েকশ’ মানুষের মিছিল জাফরাবাদের অদূরে মৌজপুর আসতেই উত্তেজনা ছড়ায়। পুলিশ মিছিল আটকে দেয়। কিছুটা দূরে অন্য দিকের রাস্তাও আটকে দেওয়া হয়। তারপরই দু’পক্ষের মধ্যে শুরু হয় ইটবৃষ্টি।", "পরিস্থিতি নিয়ন্ত্রণের বাইরে যাওয়ায় একাধিক কাঁদানে গ্যাসের শেল ছুড়ে তাদের ছত্রভঙ্গ করার চেষ্টা করে পুলিশ। এ গন্ডগোলের পর আরও বিশাল বাহিনী মোতায়েন করে পরিস্থিতি নিয়ন্ত্রণে আনে দিল্লি পুলিশ। তবে উত্তেজনা এখনো কাটেনি। বিক্ষোভকারীদেরও হটানো যায়নি।", "ওদিকে, এনডিটিভি জানিয়েছে, নাগরিকত্ব আইনের বিরুদ্ধে বিক্ষোভকারীদের সঙ্গে পুলিশের সংঘর্ষে উত্তপ্ত হয়েছে উত্তরপ্রদেশের আলিগড়ের কোতয়ালি এলাকা, পাথর ছোড়া, একটি দোকানের একাংশ আগুনে ক্ষতিগ্রস্ত, পুলিশের গাড়ি ভাঙচুরে কার্যত রণক্ষেত্রের চেহারা নেয় এলাকা। কয়েকজন পুলিশকর্মী আহত হয়েছে।", "এ সংঘর্ষের পরই, সন্ধ্যা ৬টা থেকে ৬ ঘন্টার জন্য মোবাইল ইন্টারনেট বন্ধ করে দেওয়া হয় এলাকায়। পরিস্থিতি নিয়ন্ত্রণে লাঠিচার্জের পাশাপাশি কাঁদানে গ্যাসের সেল ছোড়ে পুলিশ। ঘটনার পর পরিস্থিতি নিয়ন্ত্রণ করা হয়েছে, এবং ভিড় হটানো হয়েছে বলে জানিয়েছেন আলিগড়ের জেলা শাসক চন্দ্রভূষণ সিং ।"]}