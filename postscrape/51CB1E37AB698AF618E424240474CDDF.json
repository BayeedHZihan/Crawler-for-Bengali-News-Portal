{"title": ["রমজান সামনে রেখে তেল-চিনি কিনছে সরকার"], "date": [" 19 Feb 2020 08:31 PM BdST"], "content": ["রমজান মাসকে সামনে রেখে ২৫ হাজার মেট্রিক টন চিনি এবং ৩০ হাজার মেট্রিক টন পরিশোধিত সয়াবিন তেল কেনার প্রস্তাবে সায় দিয়েছে সরকার।", "বুধবার সচিবালয়ে সরকারি ক্রয় সংক্রান্ত মন্ত্রিসভা কমিটির বৈঠক শেষে অর্থমন্ত্রী অর্থমন্ত্রী আ হ ম মুস্তফা কামাল জানান, স্থানীয়ভাবে সরাসরি এসব চিনি ও সয়াবিন তেল ক্রয়ের প্রস্তাব অনুমোদন করা হয়েছে।", "অর্থমন্ত্রী বলেন, “রমজান মাসে আমাদের নিত্য প্রয়োজনীয় জিনিসপত্র যেগুলো লাগে সরকারের সিদ্ধান্ত হচ্ছে অ্যাট এনি কস্ট আমাদের ডিমান্ড এবং সাপ্লাইয়ের মাঝে যেন কোনো রকম মিসম্যাচ না আসে। আমাদের সাপ্লাই চেইন যেন শক্তিশালী থাকে।", "“টিসিবির মাধ্যমে যখন কোনো জিনিস প্রকিউর করব এবং ডিস্ট্রিবিউট করব, এগুলোর জন্য আমরা খুব লিবারেল ওয়েতে তাদের বিষয়গুলো বিবেচনা নেব।”", "মন্ত্রিপরিষদ বিভাগের অতিরিক্ত সচিব নাসিমা বেগম জানান, সর্বনিম্ন দরদাতা হিসেবে সিটি সুগার ইন্ডাস্ট্রিজের কাছ থেকে ৬১.২৫ টাকায় প্রতি কেজি চিনি কেনা হবে। গুদাম পর্যন্ত পৌঁছে দেওয়ায় এই মূল্য প্রযোজ্য হবে।", "সভায় ৩০ হাজার মেট্রিক টন সয়াবিন তেল কেনারও প্রস্তাব অনুমোদন দেওয়া হয়েছে জানিয়ে নাসিমা বেগম বলেন, দুই এবং পাঁচ লিটারের বোতল কেনা হবে। দুই লিটার বোতলে প্রতি লিটার তেলের দাম পড়বে ৯১.৯৫ টাকা এবং পাঁচ লিটার বোতলে প্রতি লিটারের দাম পড়বে ৯০.৯৫ টাকা।", "বসুন্ধরা গ্রুপ এবং সুপার অয়েল রিফাইনারি লিমিটেডের কাছ থেকে সয়াবিন তেল কেনা হবে বলে জানান নাসিমা বেগম।"]}