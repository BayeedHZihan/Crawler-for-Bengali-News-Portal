{"title": ["মিরপুরে বিএনপির মিছিলে ‘পুলিশ লাঠিপেটায়’ আহত রিজভী"], "date": [" 22 Feb 2020 01:08 PM BdST"], "content": ["খালেদা জিয়ার জামিন শুনানির আগের দিন তার মুক্তির দাবিতে ঢাকার মিরপুরে বিএনপির এক মিছিলে পুলিশ লাঠিপেটা করেছে বলে জানিয়েছেন দলটির নেতার।", "তারা বলছেন, শনিবার বেলা ১১টার দিকে মিরপুর ৬ নম্বর সেকশনে এ ঘটনায় বিএনপির জ্যেষ্ঠ যুগ্ম মহাসচিব রুহুল কবির রিজভীসহ অন্তত ১০ জন আহত হয়েছেন।", "মহানগর বিএনপি, যুবদল ও ছাত্রদলের নেতাকর্মীদের ওই মিছিল মিরপুর ৬ নম্বর কাঁচাবাজার থেকে শুরু হয়ে মিরপুর ১১ নম্বরের দিকে এগোনোর সময়ে পুলিশের বাধার মুখে পড়ে। সেখানে পুলিশ লাঠিপেটা করে তাদের ছত্রভঙ্গ করে দেয়।", "রুহুল কবির রিজভী ছাড়াও বিএনপির কেন্দ্রীয় নেতা আমিনুল হক, ছাত্রদলের ওমর ফারুক কায়সার, সাইফুল ইসলাম তুহিন এ ঘটনায় আহত হন বলে দলটির কর্মীরা জানান।", "পরে রুহুল কবির রিজভী সাংবাদিকদের বলেন, “আমরা দেশনেত্রী বেগম খালেদা জিয়ার মুক্তির দাবিতে শান্তিপূর্ণ মিছিল করছিলাম। আমাদের নেত্রী গুরুতর অসুস্থ। তার মুক্তির জন্য এই মিছিল। এটা কোনো সরকার পতনের মিছিল নয়।", "“এই শান্তিপূর্ণ মিছিলে হঠাৎ করেই পুলিশ লাঠিচার্জ শুরু করে। আমিসহ অনেক আহত হয়েছেন। আমি প্রাথমিক চিকিৎসা নিয়েছি।”", "এ বিষয়ে যোগাযোগ করা হলে ঢাকা মহানগর পুলিশের মিরপুর বিভাগের উপ-কমিশনার মোস্তাক আহম্মেদ বিডিনিউজ টোয়েন্টিফোর ডটকমকে বলেন, “মিছিলের খবর পেয়ে পুলিশ ঘটনাস্থলে গেলে তারা নিজেরাই চলে যায়। পুলিশ লাঠিচার্জ বা কাউকে গ্রেপ্তার করেনি।”", "কেউ আহত হয়ে থাকলে তারা ‘নিজের সমস্যার কারণে’ আহত হয়েছেন বলে মন্তব্য করেন এই পুলিশ কর্মকর্তা।"]}