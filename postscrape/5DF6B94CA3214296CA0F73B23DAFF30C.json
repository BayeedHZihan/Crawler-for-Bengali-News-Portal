{"title": ["রিয়ালকে ছাড়িয়ে লা লিগায় বার্সার গোলের রেকর্ড"], "date": [" 23 Feb 2020 01:59 AM BdST"], "content": ["লা লিগার ইতিহাসে সর্বোচ্চ গোলের তালিকায় রিয়াল মাদ্রিদকে ছাড়িয়ে গেল বার্সেলোনা। এইবারের বিপক্ষে পাঁচ গোল করে চূড়ায় উঠেছে কাতালুনিয়ার দলটি।", "এইবারের বিপক্ষে রোববার ৫-০ গোলে জেতার পর লা লিগায় বার্সেলোনার গোল হলো ৬ হাজার ১৫১টি। লেভান্তের মুখোমুখি হওয়ার আগে রিয়ালের গোল ৬ হাজার ১৫০টি।", "চলতি আসরে শিরোপাধারীরা ২৫ ম্যাচে করেছে ৬২ গোল। এক ম্যাচ কম খেলা রিয়াল করেছে ৪৬ গোল।", "ধারাবাহিকতা ধরে রাখতে পারলে প্রায় ৬০ বছরের অপেক্ষার অবসান হবে বার্সেলোনার । লিগে মোট গোলের হিসেবে সবশেষ ১৯৬১-৬২ মৌসুম শেষে রিয়ালের চেয়ে এগিয়ে ছিল তারা। সেই আসর শেষে বার্সেলোনার গোল ছিল ১ হাজার ৯১৩টি, রিয়ালের ১ হাজার ৮৯৮টি।", "দুই দলের মধ্যে ব্যবধান সবচেয়ে বেশি ছিল ১৯৮৯-৯০ মৌসুম শেষে। ১৩৯ গোলে এগিয়ে গিয়েছিল রিয়াল। এক মৌসুমে দুই দলের মধ্যে সবচেয়ে বেশি পার্থক্য হলো ৪৬ গোল। ১৯৮৭-৮৮ মৌসুমে রিয়াল করেছিল ৯৫ গোল, বার্সেলোনা কেবল ৪৬টি।", "১৯৬৬-৬৭ মৌসুমে দুই দলই করেছিল ৫৮ গোল করে। রিয়াল ও বার্সেলোনা লিগে দ্বিতীয় সবশেষবার সমান গোল করে ১৯৮০-৮১ মৌসুমে। সেবার দুই চিরপ্রতিদ্বন্দ্বী দল গোল করেছিল ৬৬টি করে।"]}