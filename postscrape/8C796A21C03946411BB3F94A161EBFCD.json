{"title": ["করোনাভাইরাস: অনলাইনে ফোন দেখাতে পারে ওয়ানপ্লাস"], "date": [" 23 Feb 2020 09:10 PM BdST"], "content": ["করোনাভাইরাসের কারণে আগামী কয়েক মাসের মধ্যে বড় মাপের কোনো উন্মোচন অনুষ্ঠান আয়োজন করতে পারবে না ওয়ানপ্লাস। বিষয়টি সম্পর্কে সম্প্রতি জানিয়েছেন প্রতিষ্ঠানটির প্রধান নির্বাহী পিট লাউ।", "চীনা মাইক্রোব্লগিং সাইট ওয়েইবো’র মাধ্যমে সম্প্রতি লাউ জানান, করোনাভাইরাসের কারণে আগামী কয়েক মাস বড় মাপের উন্মোচন অনুষ্ঠান আয়োজন করা সম্ভব হবে না। তবে, আসন্ন ওয়ানপ্লাস ৮ সিরিজের ফোন অনলাইন লাইভস্ট্রিমের মাধ্যমে উন্মোচন করা হতে পারে। -- খবর ভারতীয় সংবাদমাধ্যম আইএএনএস-এর।", "চলতি বছরের মার্চ বা এপ্রিল মাসের শেষে ওয়ানপ্লাস ৮ সিরিজ আনুষ্ঠানিকভাবে দেখানো হতে পারে। নতুন লাইনআপে ওয়ানপ্লাস ৮ এবং ওয়ানপ্লাস ৮ প্রো মডেলটি থাকার কথা রয়েছে। ওয়ানপ্লাস ৮ প্রো-তে থাকতে পারে ডুয়াল পাঞ্চ-হোল পর্দা এবং ওয়ান প্লাস ৭ প্রো-এর মতো বাঁকানো ডিসপ্লে।", "ডিভাইসের পেছনের প্যানেলে রয়েছে তিন লেন্সের কোয়াড ক্যামেরা সেটআপ। সঙ্গে রয়েছে ভার্টিকাল স্ট্রিপে এলইডি ফ্ল্যাশ এবং অভ্যন্তরে রয়েছে চতুর্থ একটি ক্যামেরা।", "ধারণা করা হচ্ছে, কোয়াড-ক্যামেরা সেটআপে আল্ট্রা ওয়াইড অ্যাঙ্গেল শুটার, তিন গুণ জুম করতে পারবে এমন টেলিফটো ক্যামেরা এবং একটি প্রাথমিক ক্যামেরার দেখা মিলবে।"]}