{"title": ["মুমিনুল-মুশফিককে দ্রুত থামানোর তাগিদ আরভিনের"], "date": [" 23 Feb 2020 06:46 PM BdST"], "content": ["দুই দলের শেষ টেস্টে তিন অঙ্কের দেখা পাওয়া মুমিনুল হক ও মুশফিকুর রহিম উইকেটে থিতু হয়ে গেছেন এবারও। তাদের দ্রুত ফেরাতে না পারলে জিম্বাবুয়ের বিপদ দেখছেন ভারপ্রাপ্ত অধিনায়ক ক্রেইগ আরভিন।", "৩ উইকেটে ২৪০ রান নিয়ে দ্বিতীয় দিন শেষ করেছে বাংলাদেশ। ৭৯ রানে খেলছেন মুমিনুল।\nঅধিনায়কের সঙ্গে ৬৮ রানের জুটি গড়া মুশফিক ব্যাট করছেন ৩২ রানে। বাংলাদেশ এখনও পিছিয়ে\nআছে ২৫ রানে। তবে সফরকারীদের যে রানের পাহাড়ে চাপা দেওয়ার সামর্থ্য মুশফিক-মুমিনুলদের\nআছে, জানা আছে আরভিনের।", "২০১৮ সালে জিম্বাবুয়ের বিপক্ষে শেষ টেস্টে  দেড়শ ছাড়িয়ে থেমেছিলেন মুমিনুল, ডাবল সেঞ্চুরি স্বাদ\nপেয়েছিলেন মুশফিক। ", "“অবশ্যই বোলিংয়ের দিক থেকে আজকের দিনটা হতাশাজনক। আমরা ভালো জায়গায় লম্বা সময়\nধরে বোলিং করে যেতে পারিনি। কোনো কোনো সময়ে আমরা ভালো বোলিং করেছি, কিন্তু বাউন্ডারি\nদিয়ে চাপটা সরিয়ে দিয়েছি।”", "“অবশ্যই কাল এই ভুল সংশোধনের দিকে তাকিয়ে আছি এবং মুশফিক ও মুমিনুলের জুটি\nভাঙার চেষ্টা করব। আমরা জানি, ওরা দুই জনই লম্বা সময় ধরে ব্যাট করতে পারে। আমরা ওদের\nদ্রুত ফেরানোর চেষ্টা করব।”", "আস্থার সঙ্গে খেলে নিজের প্রথম ফিফটির স্বাদ পেয়েছেন নাজমুল হোসেন শান্ত। তরুণ\nটপ অর্ডার ব্যাটসম্যানের খেলা মনোযোগ কেড়েছে আরভিনের।", "“আমরা তাকে লম্বা সময়ের জন্য শান্ত রাখতে পারিনি। আমার মতে, সে খুব ভালো ব্যাটিং\nকরেছে।”", "৬ উইকেটে ২২৮ রান নিয়ে দিন শুরু করা জিম্বাবুয়ে গুটিয়ে যায় ২৬৫ রানে। সকালে\n৮০ মিনিট ব্যাট করে ৩৭ রান যোগ করতে শেষ ৪ উইকেট হারায় সফরকারীরা। আরভিন মনে করেন,\nক্ষতিটা হয়ে গেছে প্রথম দিন সকালে।", "“আমরা রানের জন্য টেলএন্ডারদের দিকে তাকিয়ে থাকতে পারি না। আমরা গতকাল সকালে\nনিজেদের ডুবিয়েছি। যদি তিনশ পর্যন্ত যেতে পারতাম, তাহলে ভালো হতো। তবে আমরা জানি, বেশিরভাগ\nরানই করতে হবে প্রথম সাত ব্যাটসম্যানকে।”  "]}