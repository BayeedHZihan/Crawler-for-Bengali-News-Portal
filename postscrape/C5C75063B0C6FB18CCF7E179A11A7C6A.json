{"title": ["অর্থনৈতিক ও রাজনৈতিক মুক্তি অর্জনই বঙ্গবন্ধুর দর্শন: স্পিকার"], "date": [" 23 Feb 2020 11:20 PM BdST"], "content": ["বাংলাদেশের মানুষের কল্যাণে জাতির পিতা বঙ্গবন্ধু শেখ মুজিবুর রহমানের দেখানো পথে চলার উপর গুরুত্ব দিয়েছেন জাতীয় সংসদের স্পিকার শিরীন শারমিন চৌধুরী।", "তিনি\nবলেছেন, “জাতির পিতা বঙ্গবন্ধু শেখ মুজিবুর রহমানের একমাত্র লক্ষ্য ছিল দুঃখী মানুষের\nমুখে হাসি ফোটানোর মাধ্যমে জনগণের ভাগ্যের উন্নয়ন করা। তার রাজনীতির মূল দর্শন বাঙালির\nঅর্থনৈতিক ও রাজনৈতিক মুক্তি অর্জন।”", "রোববার\nজাতীয় প্রেস ক্লাবে  বঙ্গবন্ধু সাংস্কৃতিক জোট\nআয়োজিত জাতির পিতা বঙ্গবন্ধু ‘শেখ মুজিবুর রহমানের বঙ্গবন্ধু উপাধি প্রাপ্তি- শ্রদ্ধা,\nভালোবাসার এক অমলিন স্মৃতি’ শীর্ষক আলোচনা সভায় একথা বলেন স্পিকার।", "শিরীন\nশারমিন বলেন,  “বাঙালির মহাজাগরণের পথিকৃৎ জাতির\nপিতা বঙ্গবন্ধু শেখ মুজিবুর রহমান ছিলেন অকুতোভয়। তিনি অন্যায়ের কাছে কখনও মাথা নত\nকরেননি। ", "“বঙ্গবন্ধু\nমানুষকে গভীরভাবে ভালবাসতেন এবং বাঙালি জাতির মুক্তির জন্য তিনি নিজের জীবন উৎসর্গ\nকরে গেছেন। তিনি বাঙালি জাতিকে ঐক্যবদ্ধ করেছেন। ৬৯’র ২৩ ফেব্রুয়ারি বঙ্গবন্ধু উপাধি\nপ্রদান এবং ৭২’র ১০ জানুয়ারি বঙ্গবন্ধুর স্বদেশ প্রত্যাবর্তন বাঙালি জাতির জন্য দুটি\nমাইলফলক।”", "অনুষ্ঠানে\nউপস্থিত ছিলেন বর্ষীয়ান রাজনীতিবিদ তোফায়েল আহমেদ। ", "তার\nউদ্দেশে স্পিকার শিরীন শারমিন বলেন, “বঙ্গবন্ধু বাঙালির পরম বন্ধু। জাতির পিতা শেখ\nমুজিবকে বঙ্গবন্ধু উপাধিতে ভূষিত করে জীবন্ত কিংবদন্তি তোফায়েল আহমেদ ইতিহাসের সাক্ষী\nহয়ে দ্যুতি ছড়াচ্ছেন - যা জাতির জন্য গর্বের।”", "বঙ্গবন্ধু\nসাংস্কৃতিক জোটের সভাপতি সাবেক প্রতিমন্ত্রী তারানা হালিমের সভাপতিত্বে অনুষ্ঠানে বক্তব্য\nরাখেন পাবলিক সার্ভিস কমিশনের সাবেক চেয়ারম্যান একরাম আহমেদ, নাট্যকার এনামুল হক, অভিনেতা\nমাসুম আজিজ, চিত্রনায়ক রিয়াজ, সাবেক ক্রিকেটার রকিবুল হাসান প্রমুখ।"]}