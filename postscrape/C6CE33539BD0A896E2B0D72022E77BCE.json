{"title": ["ভারত নিয়ে চিন্তিত নয় সালমার বাংলাদেশ"], "date": [" 23 Feb 2020 11:01 PM BdST"], "content": ["স্মৃতি মান্ধানা, হারমানপ্রিত কাউর, পুনব যাদবের মতো বিশ্ব মানের ক্রিকেটার রয়েছে ভারতীয় মহিলা দলে। তাদের প্রতি শ্রদ্ধা আছে, ভীতি নেই সালমা খাতুনের। বাংলাদেশ অধিনায়ক জানিয়েছেন, প্রতিপক্ষ নয় নিজেদের খেলার দিকে নজর দিচ্ছে তার দল।", "অস্ট্রেলিয়াকে হারিয়ে মহিলা টি-টোয়েন্টি বিশ্বকাপে শুভ সূচনা পেয়েছে ভারত। ১৩২ রানের পুঁজি নিয়ে ১৭ রানের জয় পায় দলটি। দারুণ বোলিংয়ে ১৯ রানে ৪ উইকেট নিয়ে দলের জয়ে বড় অবদান রাখেন লেগ স্পিনার পুনম।", "আগামী সোমবার পার্থে ভারতের বিপক্ষে ম্যাচ দিয়ে বিশ্বকাপ অভিযান শুরু করবে বাংলাদেশ। এর আগে নির্ভার থাকার কথা জানালেন অধিনায়ক।", "“ভারতের কোনো খেলোয়াড়কে নিয়ে আমরা চিন্তিত নই। ভারত-অস্ট্রেলিয়া ম্যাচটা দেখেছি। ভালো ম্যাচ হয়েছে। তবে আমরা নিজেদের খেলা নিয়ে ভাবছি। ‘ম্যাচ বাই ম্যাচ’ এগিয়ে যেতে চাই।”", "১০ দিনের ক্যাম্পের পর অস্ট্রেলিয়ার কন্ডিশনের সঙ্গে অনেকটাই মানিয়ে নিয়েছে বাংলাদেশ। সালমা জানালেন, চ্যালেঞ্জ নিতে পুরোপুরি প্রস্তুত তার দল।", "“আমরা অস্ট্রেলিয়ায় দুই সপ্তাহ আগে এসেছি। আমাদের প্রস্তুতি ভালো হয়েছে। দলের সবাই ভালো ছন্দে আছে। আমরা আবহাওয়ার সঙ্গে মানিয়ে নিতে পেরেছি। এখন আসল লড়াইয়ে ভালো করতে উন্মুখ।”", "ক্যাম্প যে কাজে লেগেছে প্রস্তুতি ম্যাচেই মিলেছে প্রমাণ। পাকিস্তানকে হারিয়ে টুর্নামেন্টের মূল পর্বের আগে অনেকটাই নির্ভার বাংলাদেশের মেয়েরা।", "“পাকিস্তানকে হারিয়ে আমাদের আত্মবিশ্বাস বেড়ে গেছে। সেদিন আমাদের ব্যাটিং-বোলিং-ফিল্ডিং সব কিছুই ভালো হয়েছে। বিশ্বকাপের আগে জয় পেয়ে আমরা উচ্ছ্বসিত।”"]}