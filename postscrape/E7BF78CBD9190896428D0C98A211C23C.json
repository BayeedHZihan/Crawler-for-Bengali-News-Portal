{"title": ["কেবল ৬ দল নিয়ে প্রিমিয়ার লিগ টি-টোয়েন্টি"], "date": [" 23 Feb 2020 06:58 PM BdST"], "content": ["প্রথম আসর ছিল স্বল্প পরিসরে। বলা হয়েছিল, পরের বার থেকে আরও বড় পরিসরে আয়োজন করা হবে ঢাকা প্রিমিয়ার লিগ টি-টোয়েন্টি। বাস্তবে হচ্ছে উল্টো। গতবার ১২ দল নিয়ে এই টুর্নামেন্ট আয়োজন করা হলেও এবার থাকছে কেবল ৬ দল। এবার অবশ্য ক্রিকেটাররা ম্যাচ পাবেন গতবারের চেয়ে বেশি।", "বিপিএল থেকে টি-টোয়েন্টির নতুন প্রতিভা বের করা সম্ভব নয় বলে আরেকটি ঘরোয়া\nটি-টোয়েন্টি লিগের দাবি ছিল অনেক দিনের। সেই চাওয়া থেকেই গত বছর শুরু করা হয় ঢাকা প্রিমিয়ার\nলিগ টি-টোয়েন্টি। একদিনের ম্যাচের টুর্নামেন্টের ১২ দল নিয়ে আয়োজন করা হয়েছিল সেই টুর্নামেন্ট। ", "এবার বদলে যাচ্ছে টুর্নামেন্টটির গড়ন। প্রিমিয়ার লিগের একদিনের ম্যাচের আসরের\nসুপার লিগে উঠবে যে ৬ দল, তারাই কেবল খেলবে টি-টোয়েন্টি টুর্নামেন্টে।", "অংশ নেওয়া দলগুলির ম্যাচ সংখ্যা অবশ্য বাড়ছে। গতবার ১২ দল খেলেছে চার গ্রুপে\nভাগ হয়ে। গ্রুপ পর্বে ম্যাচ ছিল দুটি করে। এবার ৬ দলের সবাই প্রাথমিক পর্বে খেলবেন\nপরস্পরের সঙ্গে। তাই অন্তত ৫টি ম্যাচ পাবে সব দল।", "ঢাকা প্রিমিয়ার লিগ আয়োজনের দায়িত্ব যাদের, সেই ক্রিকেট কমিটি অব ঢাকা মেট্রোপলিসের\nপ্রধান ও বিসিবি পরিচালক কাজী ইনাম আহমেদ উল্লেখ করলেন এই ম্যাচ বাড়ার কথাই।", "“৬টি দলকে নিয়ে টুর্নামেন্ট হলেও সিঙ্গেল লিগ পদ্ধতিতে লিগ হওয়ায় প্রত্যেক\nদল অন্তত ৫টি করে ম্যাচ পাবে। টি-টোয়েন্টির অনুশীলন তাতে অনেকটাই হয়ে যাবে।”", "কিন্তু ফাঁক থেকে যাচ্ছে অন্য জায়গায়। ৬ দলের জন্য ম্যাচ বাড়লেও, বাকি ৬ দলের\nতো সুযোগ থাকছে না একদমই!", "নতুন একটি নিয়ম অবশ্য যোগ করা হয়েছে। সুপার লিগে উঠতে না পারা প্রতিটি দল থেকে\n৩ জন করে ক্রিকেটার টি-টোয়েন্টি লিগের জন্য নিতে পারবে দলগুলি। প্রশ্ন থেকে যায় এরপরও।\nমূলত টি-টোয়েন্টি উপযোগী নতুন ক্রিকেটার বের করে আনার জন্য এই টুর্নামেন্ট। ৩ জন করে\nনেওয়া হলেও মূলত পরিচিতরাই পাবেন সুযোগ। সব দলের সব ক্রিকেটারদের মেলে ধরার সুযোগ তাই\nসীমিত হয়ে এলো আরও।"]}